+++
title = '100 paika Eestis - top 5 peidetud pärlit'
date = 2024-03-19T11:55:45+02:00
thumbnail = 'https://i.postimg.cc/BQ3z6sM0/IMG-20230910-145037.jpg'
hidePageThumbnail = true
+++
Teine "5 parimat" nimekiri kujutab endast 5 kohta, mille olemasolust ma otseselt ei olnud teadlik enne seda 100 paiga ettevõtmist (võid teadsin, et paik eksisteerib, aga ei teadnud sellest midagi enamat). Kui teistele on need tuttavad, siis on vahva, aga kui pole varem sattunud, soovitan igal juhul minna!

#### Õisu matkarada

![Õisu matkarada](https://i.postimg.cc/7YXKZz53/IMG-20230423-160005.jpg)

Viljandist veidi maad lõuna poole sõites jääb tee äärde selline koht nagu Õisu. Sarnaselt paljudele teistele asulatele, leiab ka siit mõisa. Selle lähedalt saab aga alguse ka üks väga tore matkarada, mis kulgeb mööda Vidva oja kallast ja nähtavasti kannab kahte nime: RMK lehel leiab selle Õisu matkaraja nime all, kohapealsed sildid aga räägivad hoopistükis Põrguoru matkarajast. Selle lühikese raja peal näeb üsna huvitavat maastikku koos kärestikulise oja ja liivakivipaljandikega, lisaks infotahvleid, mis selgitavad veidi koha ajalugu ja loodust. Tuntakse seda kanti ka Mulgimaa Taevaskojana. Kui peaks Viljandi kanti sattuma, soovitan sealt läbi käia.

[Õisu matkarada - RMK](https://loodusegakoos.ee/kuhuminna/puhkealad/sakala-puhkeala/1231)

#### Mohni tuletorn

![Mohni tuletorn](https://i.postimg.cc/BQ3z6sM0/IMG-20230910-145037.jpg)

Saaremaa ja Hiiumaa hakkavad Eesti kaarti vaadates lihtsasti silma, aga vot Mohni on ikka mõnevõrra rohkem peidus olev saar. Asub ta Lahemaa rahvuspargis, Pärispea poolsaarest (ja Viinistust) umbes 4 km kaugusel. Ülemäära suurt populatsiooni saarel pole, elab seal ainult saarevaht oma naisega, seega ei saa sinna ühegi regulaarse paadi või laevaga. Mina sattusin sinna septembrikuus ühe paadireisiga, mis hõlmas endast edasi-tagasi kaatrisõitu ja mõnetunnist ringkäiku saarel koos ühe vahva giidiga. Rääkis ta meile pikalt saare ajaloost (mereröövlid!) ja viis meid läbi tiheda kadakapadriku ja üle liivadüünide erinevatesse saare nurkadesse. Tuletorni sisse kahjuks võimalust piiluda/ronida ei olnud. Taaskord, soovitan igal juhul tolle saare külastamine ka ette võtta!

#### Järva-Jaani Vanatehnika varjupaik

![Järva-Jaani vanatehnika varjupaik](https://i.postimg.cc/wxXWnZHb/IMG-20230827-150022.jpg)

Kui sa oled üks nendest tüüpidest kes mööda Eestit ringi sõites märkab siin-seal taluhoovides põnevat vana tehnikat, olgu selleks traktorid, kombainid, vanad autod või miski muu ja mõtleb endamisi, et 'oo, äge', siis lausa kohustuslik koht külastamiseks on Järva-Jaani oma vanatehnika varjupaigaga. Sinna on kokku koondatud muljetavaldav kogu erinevaid sõidumasinaid ja muud tehnikat, mida vaadata/katsuda. Lisaks on seal majas sees ka väga vahva tuletõrjemasinate ja varustuse näitus.

[Muuseumi koduleht](https://varjupaik.jjts.ee/m.php?)

#### Oru park Toilas

![Oru park](https://i.postimg.cc/g0xS50kv/IMG-20230408-133557.jpg)

President Pätsi suveresidents on ka koht, kuhu mina (ja ilmselt veel paljud teised) polnud varem sattunud. Tänaseks on loss ise kahjuks hävinenud, aga selle ümber asuv park on endiselt tore koht, mida külastada. Saab nautida merevaateid kõrgelt kaldalt, jalutada hästi hooldatud pargis ringi, kuulata Soome lahte suubuva Pühajõe sulinat ja niisama chillida.

#### Hüpassaare õpperada

![Hüpassaare õpperada](https://i.postimg.cc/NFcd5784/IMG-20231008-161344.jpg)

Taolisi rabaradu leiab Eesti pealt muidugi palju, aga miskipärast see matkarada jäi kuidagi eriliselt meelde. Minu jaoks oli ta peidetud pärl just selles mõttes, et eelnevalt ma selle olemasolust ei teadnud midagi ning üldiselt tundus see ka veidi rohkem "nurga taga" olev paik. Seal matkates olin ka ainus inimene rajal, ümberringi absoluutne vaikus. Paiga teeb eriliseks ka see, et asub see Mart Saare sünnipaigas (täna asub seal ka majamuuseum) ja mis kõige põnevam - seal toimub iga aasta kõige lühemal ööl juunis nn päikesetõusu kontsert. Peale selle toimub seal ka muid muusikaüritusi, seega tasub jällegi jalg sinna ka tõsta!

[Hüpassaare õpperada - RMK](https://loodusegakoos.ee/kuhuminna/rahvuspargid/soomaa-rahvuspark/1281)