+++
title = '100 paika Eestis kokkuvõte'
date = 2024-01-03T23:42:45+02:00
thumbnail = 'https://i.postimg.cc/7PMcfpm1/E100.png'
hidePageThumbnail = true
+++
Pilte olen siia küll tekitanud aga kirjutanud pole midagi ja seda on juba korduvalt mulle ette ka heidetud. Ennekõike hakkasin oma käike nö logima siia selleks, et oleks endal äge 10-20-30 aasta pärast vaadata. Võibolla peaks tegema nii ka, et oleks tore mitte ainult vaadata vaid ka lugeda. Lisaks on mult palutud nendest 100st sel aastal läbi käidud paigast teha ka mingisugune kokkuvõttev top 5 või midagi sellelaadset.

Nii, kontekst. Sel aastal siis võtsin eesmärgiks läbi käia 100 kohta Eestis ja mitte mingid suvalised paigad vaid need, mis on kuvatud ühel plakatil, kus saab kraapida ära need kohad, kus siis jalad/rattad juba viinud on. 2022 aastal käisin läbi kõik [NatGeo kollased aknad](https://leas.ee/blog/kollased-aknad/) ja siis sügisel kinkis töökaaslane Artem mulle selle [“100 paika Eestis“](https://leas.ee/blog/e100/) plakati. Mõtlesin siis, et mis oleks, kui prooviks kõik need kohad ühe aastanumbri sees läbi käia? Ja see mõte siis orgaaniliselt kuidagi muutuski plaaniks ja esimesel jaanuaril 2023 käisin tegin tiiru ära Toomemäel ja kraapisin õhtul esimese aknakese ära, kust avanes siis ka väike pilt käidud kandist. Ja nii see läks… 29. detsembril lõpetasin selle ettevõtmise väikese matkaga Kõrvemaal ühe järve ümber.

![E100 kaart](https://i.postimg.cc/7PMcfpm1/E100.png)

Sinna vahele on mahtunud siis hulgaliselt väga lahedaid väikseid reise erinevatesse Eestimaa nurkadesse nii üksi kui ka mitmekesi. Olen söönud koos ühe hiirega lõunat Narva jõe ääres, olen ajanud öösel oma telki taga kuskil Saaremaa rannas sügistormis, sattunud väikesaartele lehmade, lammaste, hobuste ja väidetavate mereröövlite peidupaikade keskele, näinud lõuna-Eesti metsade vahel kaamlit ja niisama avastanud Maarjamaad nii maa alt kui maa pealt. Jään meenutama kindlasti hästi paljusid väikeseid lugusid ja seikasid, vahvaid interaktsioone inimestega ja muidu toredalt veedetud aega.

![Hiir](https://i.postimg.cc/mgn0N7xT/IMG-20231119-140150.jpg)

Aga nagu lubatud, siis püüan postitada siia ka mingid nimekirjad parimatest kohtadest. Just nimekirjad mitmuses, sest kui üritada nendest kohtadest mingisugust ühte top 5 välja nuputada, siis seda ma ausalt ei ole suutnud siiani teha. Kuna selle 100 paiga hulgas on hästi palju eri tüüpi kohti, alates mõisatest ja muuseumitest kuni matkaradade ja rändrahnudeni välja, siis otsustasin teha umbes 6 “top 5” listi, mis ma katsun siis ka siia postitada tasapisi.

Külastatud paikade arv kuude lõikes:

![Paigad kuude lõikes](https://i.postimg.cc/g0XQjjTr/E100-kuud.png)

Kokkuvõtteks, oli äge aasta, sai nähtud väga palju Eestit. Suured tänud kõigile, kes vastasid jaatavalt mu sõnumitele stiilis “õu, lähen sinna, tulge ka“ ja minge siis ikka edaspidi ka kõik õue ja avastage ringi. Näha on palju! 2024 aastaks ma sellist aastast eesmärki ei ole võtnud aga loodetavasti lahedaid ideid ootab teostamist küll, katsun nendest ka siis siia asitõendeid manada kui aeg käes.